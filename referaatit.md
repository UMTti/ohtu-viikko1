Referaatit

Ohjelmistoala ja ryhmätyöskentely

Ohjelmistokehitystä täytyy tehdä ryhmätyönä, koska yksi ihminen ei voi aina hallita kaikkia tarvittavia osaamisalueita tai pysyä projektille annetussa aikatavoitteessa. Ryhmässä työskentely vaatii kommunikointia ja järjestäytynyttä toimintaa. Tiimin jäsenten yhteensopivuus ja näin myös työn sujuvuus riippuu jäsenten persoonallisuuspiirteistä. Erilaiset ihmiset ovat parempia eri ohjelmistokehitysprojektin vaiheissa. Persoonallisuustyyppien määrityksessä voidaan käyttää apuna Myers-Briggsin tyyppi-indikaattoria, ja määritellä, mitkä persoonallisuustyypit sopivat parhaiten mihinkin ohjelmistoprojektin vaiheisiin. Indikaattorilla jokaisessa neljässä osiossa ihminen määritellään kaksijakoisella mittarilla. Tutkimuksien mukaan hyvän ohjelmistokehittäjän persoonallisuuspiirteitä ovat joustavuus & mukautuvuus, hyvät kommunikointitaidot, älykkyys ja mukavuus. Eri vaiheista vaatimusmäärittely tarvitsee ekstrovertteja asiakkaan kanssa kommunikointiin, toisaalta taas ohjelmointivaiheessa introvertit ja tosiasialliset selviytyvät paremmin.  Kaikentyyppisten persoonallisuuksien ryhmätyötaitoja voidaan kuitenkin parantaa erilaisilla harjoituksilla. 

Johtaminen perinteisissä ja ketterissä ohjelmistoprojekteissa

Ohjelmistokehitysprojektien johtaminen on vaikeaa, koska asiakkaiden ja teknologioiden vaatimukset muuttuvat projektien aikana. Perinteisesti kehittäjäryhmää johtaa projektipäällikkö, joka hoitaa kommunikoinnin kehittäjien ja asiakkaiden välillä ja organisoi tehtäviä. Ketterissä menetelmissä taas uskotaan, että paras lopputulos tulee, kun erillistä johtajaa ei ole, vaan kaikki ryhmän jäsenet sitoutuvat projektin organisointiin ja ovat vastuussa onnistumisesta. 
	Menetelmästä riippumatta, projektipäälliköt tai vastaavassa asemassa olevat tarvitsevat sekä vuorovaikutus- että teknisiä taitoja. Erilaiset ohjelmistoprojektit hyötyvät erilaisista johtamistyyleistä. Johtamisprosessien noudattaminen voi olla hyödyllistä, jos tiimissä on paljon jäseniä tai jäseniä eri aloilta. 
	Vaikka ketterissä menetelmissä yksilön vastuu on suuri, se ei kuitenkaan tarkoita että ryhmä voisi työskennellä kaikki itsenäisesti. Ketterissä menetelmissä tehtävien organisointiin voi mennä jopa enemmän aikaa kuin perinteisissä, koska yksittäistä johtajaa ei ole. 


Ohjelmistotuotantomenetelmien kehittyminen 1950-luvulta nykypäivään

Tietokoneiden kehittyessä 1950-70-luvuilla ohjelmointi muuttui monimutkaisemmaksi, ja tarvittiin organisoituja projektimalleja. Ensimmäinen malli oli vesiputousmalli, joka koostui vaiheista, joista seuraava vaihe aloitettiin aina edellisen valmistuttua, eikä mihinkään vaiheista palattu enää sen valmistuttua. Vesiputousmalli muistutti perinteisiä insinöörisuunnittelumalleja, joissa tehtiin ennen toteutusta perinpohjaiset suunnitelmat. Sen ongelmana kuitenkin oli, että ohjelmistotuotanto tapahtuu nopeasti muuttuvassa liiketoimintaympäristössä, jolloin ohjelman vihdoin valmistuttua se saattaa olla hyödytön. 
	Vastauksena vesiputousmallin ongelmiin kehitettiin inkrementaaliset mallit. Niissä ohjelmistoa kehitetään sykleissä, johon kuuluu tietyt vaiheet. Sykli alkaa alusta edellisen päätyttyä. 
	2000-luvulla ketterät menetelmät korvasivat entiset menetelmät. Niiden ajatuksena on, että dokumentaatiota vähentämällä ja asiakasyhteistyötä lisäämällä saadaan enemmän toimivaa ohjelmistoa. 

Metriikat käytänteiden tukena ohjelmiston laadun arvioimisessa

Kaikkia ohjelmiston virheitä ei huomata testauksessa, vaan ne tulevat ilmi vasta ohjelmiston julkaisun jälkeen. Virheiden korjaaminen julkaisun jälkeen on kuitenkin kallista. Ohjelmiston laatua voidaa arvioida mekaanisilla metriikoilla, jotka luokitellaan sisäisiin ja ulkoisiin metriikoihin. Ulkoiset metriikat mittaavat ohjelmiston toimintaa, sisäiset koodin laatua. Metriikoita ovat esimerkiksi verkkoanalyysi joka tutkii ohjelmistokomponenttien välisiä riippuvuuksia ja huomaa tärkeimmät komponentit, ja testien staattinen analyysi. 
